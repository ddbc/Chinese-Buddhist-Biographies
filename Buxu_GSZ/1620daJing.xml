<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0406c19daJing">
    <head><lb ed="X" n="0406c19"/>　　　　大靜．小靜傳</head>
    <p><anchor n="X.77.1524.0406c20"/><lb ed="X" n="0406c20"/>國清寺師靜上座。始遇玄沙和尚。示眾云。汝諸人。但
        <lb ed="X" n="0406c21"/>能一生如喪考妣。吾保汝。究得徹去。師乃躡前語問
        <lb ed="X" n="0406c22"/>曰。只如教中。不得以所知心。測度如來無上知見。又
        <lb ed="X" n="0406c23"/>作麼生。玄沙曰。汝道究得徹底所知心。還測度得及
        <lb ed="X" n="0406c24"/>否。師從此信入。後居天台。三十餘載不下山。博綜三
        <lb ed="X" n="0407a01"/>學。操行孤立。禪寂之餘。常閱龍藏。遐邇欽重。時謂大
        <lb ed="X" n="0407a02"/>靜上座。甞有人問曰。弟子每當夜坐。心念紛飛。未明
        <lb ed="X" n="0407a03"/>攝伏之方。願垂明誨。師答曰。汝將紛飛心。以究紛飛
        <lb ed="X" n="0407a04"/>處。究之無處。則紛飛之念何存。返究究心。則能究之
        <lb ed="X" n="0407a05"/>心安在。又能照之智本空。所緣之境亦寂。寂非寂者。
        <lb ed="X" n="0407a06"/>無能寂之人。照非照者。無所照之境。境智俱寂。心慮
        <lb ed="X" n="0407a07"/>安然。外不尋枝。內不住定。二途俱泯。一性怡然。此乃
        <lb ed="X" n="0407a08"/>還源要道也。師因覩教中幻義。乃述一偈。問諸學流。
        <lb ed="X" n="0407a09"/>偈曰。若道法皆如幻有。造諸過惡應無咎。云何所作
        <lb ed="X" n="0407a10"/>業不忘。而藉佛慈興接誘。時有小靜上座。答曰。幻人
        <lb ed="X" n="0407a11"/>興幻幻輪圍。幻業能招幻所治。不了幻生諸幻苦。覺
        <lb ed="X" n="0407a12"/>知如幻幻無為。二靜上座。並終本山。今國清寺遺蹤
        <lb ed="X" n="0407a13"/>在焉。</p>
</div>
