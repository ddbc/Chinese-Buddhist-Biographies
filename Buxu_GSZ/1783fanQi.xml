<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0469a21fanQi">
    <head><lb ed="X" n="0469a21"/>　　　　楚石琦禪師傳</head>
    <p><anchor n="X.77.1524.0469a22"/><lb ed="X" n="0469a22"/>梵琦。楚石其字也。小字曇耀。明州象山人。姓朱氏。父
        <lb ed="X" n="0469a23"/>杲。母張氏。張夢日墜懷而生。師方在襁褓中。有神僧
        <lb ed="X" n="0469a24"/>摩其頂曰。此佛日也。他時能炤燭昏衢乎。人因名之
        <lb ed="X" n="0469b01"/>為曇耀云。年七歲。靈性頴發。讀書即了大義。或問所
        <lb ed="X" n="0469b02"/>嗜何言。即應聲曰。君子喻於義。至於屬句倣書。皆度
        <lb ed="X" n="0469b03"/>越餘子。遠近號為奇童。九歲棄俗入永祚。受經於訥
        <lb ed="X" n="0469b04"/>翁謨師。尋依晉翁詢師於湖之崇恩。詢師。師之從族
        <lb ed="X" n="0469b05"/>祖也。趙魏公。見師器之。為鬻僧牒。得薙染為沙門。繼
        <lb ed="X" n="0469b06"/>往杭之昭慶。受具足戒。年已十有六矣。詢師遷住道
        <lb ed="X" n="0469b07"/>場。師為侍者。居亡何。命司藏室。閱首楞嚴經。至緣見
        <lb ed="X" n="0469b08"/>因明暗成無見處。恍然有省。歷覽羣書。不假師授。文
        <lb ed="X" n="0469b09"/>句自通。然膠於名相。未能釋去纏縛。聞元叟端公倡
        <lb ed="X" n="0469b10"/>道雙徑。師往問云。言發非聲色前不物。其意何如。元
        <lb ed="X" n="0469b11"/>叟。就以師語詰之。師方擬議欲答。元叟叱之使出。自
        <lb ed="X" n="0469b12"/>是羣疑塞胸。如填鉅石。會英宗詔。粉黃金為泥。書大
        <lb ed="X" n="0469b13"/>藏經。有司以師善書。選上燕都。一夕聞西城樓鼓動。
        <lb ed="X" n="0469b14"/>汗如雨下。拊几笑曰。徑山鼻孔。今日入吾手矣。因成
        <lb ed="X" n="0469b15"/>一偈。有拾得紅爐一點雪。却是黃河六月冰之句。翩
        <lb ed="X" n="0469b16"/>然南旋。再入雙徑。元叟。見師氣貌充然。謂曰。西來密
        <lb ed="X" n="0469b17"/>意。喜子得之矣。遽處以第一座。且言。妙喜大法。盡在
        <lb ed="X" n="0469b18"/>於師。有來參叩者。多令師辨決之。元泰定中。行宣政
        <lb ed="X" n="0469b19"/>院。稔師之名命。出世海鹽之福臻。遂升主永祚。永祚
        <lb ed="X" n="0469b20"/>師受經之地。為創大寶閣。範銅鑄賢刧千佛。而毗盧
        <lb ed="X" n="0469b21"/>遮那。及文殊師利。普賢。千手眼觀音諸像。並寘其中。
        <lb ed="X" n="0469b22"/>復造塔婆七級。崇二百四十餘尺。功垂就。勢偏將壓。
        <lb ed="X" n="0469b23"/>師禱之。夜乃大風雨。居氓聞鬼神相語。曰。天寧塔偏。
        <lb ed="X" n="0469b24"/>亟往救之。遲明。塔正如初。遷杭之報國。轉嘉興之本
        <lb ed="X" n="0469c01"/>覺。更搆萬佛閣。九楹間。宏偉壯麗。儼如天宮。下移人
        <lb ed="X" n="0469c02"/>世。帝師嘉其行業。賜以佛日普炤慧辯禪師之號。佛
        <lb ed="X" n="0469c03"/>日頗符昔日神僧之言。識者異焉。會報恩光孝虗席。
        <lb ed="X" n="0469c04"/>僉謂報恩一郡巨剎。非師莫能居之。師勉狥眾請而
        <lb ed="X" n="0469c05"/>往。尋退隱永祚。築西齋。為終焉之計。至正癸卯。州大
        <lb ed="X" n="0469c06"/>夫。強師主其寺事。時塔[(燬-臼+白)-土+工]於兵。師重成之。景瓛為鑄
        <lb ed="X" n="0469c07"/>寶壺冠于顛。感天花異香之祥。師舉景瓛為代。復歸
        <lb ed="X" n="0469c08"/>老於西齋。入我　明洪武元年。　詔江南大浮屠十
        <lb ed="X" n="0469c09"/>餘人。於蔣山禪寺。作大法會。師實預其列。升座說法。
        <lb ed="X" n="0469c10"/>以聳人天龍鬼之聽。　上大悅。二年春復如之。錫宴
        <lb ed="X" n="0469c11"/>文樓下。親承　顧問。暨還。出內府白金以賜。三年之
        <lb ed="X" n="0469c12"/>秋。　上以神鬼情狀。幽微難測。意。遺經當有明文妙
        <lb ed="X" n="0469c13"/>柬。僧中通三藏之說者問焉。師以夢堂噩公。行中仁
        <lb ed="X" n="0469c14"/>公對。同館於大天界寺。　上命儀曹勞之。既而援據
        <lb ed="X" n="0469c15"/>經論成書。將入朝敷奏。師忽示微疾。越四日。趣左右
        <lb ed="X" n="0469c16"/>具浴更衣。索筆書偈曰。真性圓明。本無生滅。木馬夜
        <lb ed="X" n="0469c17"/>鳴。西方日出。書畢謂夢堂曰。師兄。我將去矣。夢堂曰。
        <lb ed="X" n="0469c18"/>子去何之。師曰。西方爾。夢堂曰。西方有佛。東方無佛
        <lb ed="X" n="0469c19"/>耶。師厲聲一喝。泊然而化。時禁火葬。禮部以聞。　上
        <lb ed="X" n="0469c20"/>特命從其教。茶毗之餘。齒牙舌根數珠咸不壞。設利
        <lb ed="X" n="0469c21"/>粘綴。遺骨纍纍然如珠。弟子奉骨及諸不壞者。歸海
        <lb ed="X" n="0469c22"/>鹽。建塔於天寧永祚禪寺。葬焉。世壽七十五。僧臘六
        <lb ed="X" n="0469c23"/>十三。其說法機用。則見於六會語。其游戲翰墨。則見
        <lb ed="X" n="0469c24"/>於和天台三聖。及永明壽陶潛林逋諸作。別有淨土
        <lb ed="X" n="0470a01"/>詩。慈氏上生偈。北游鳳山西齋三集。通合若干卷。並
        <lb ed="X" n="0470a02"/>傳於世。師為人。形軀短小。而神觀精朗。舉明正法。滂
        <lb ed="X" n="0470a03"/>沛演迤。有不知其所窮。凡所涖之處。黑白嚮慕。如水
        <lb ed="X" n="0470a04"/>歸壑。一彈指間。湧殿飛樓。上插雲際。未甞見師有作。
        <lb ed="X" n="0470a05"/>君子謂師。縱橫自如。應物無迹。山川出雲。雷蟠電掣。
        <lb ed="X" n="0470a06"/>神功收斂。寂寞無聲。繇是。內而燕齊秦楚。外而日本
        <lb ed="X" n="0470a07"/>高麗。咨決心要。奔走座下。得師片言。裝潢襲藏。不翅
        <lb ed="X" n="0470a08"/>拱璧。師可謂無愧妙喜諸孫者矣。</p>
</div>
