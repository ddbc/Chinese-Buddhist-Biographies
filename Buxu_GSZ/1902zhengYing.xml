<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0513c01zhengYing">
    <head><lb ed="X" n="0513c01"/>　　　　明　正映傳</head>
    <p><anchor n="X.77.1524.0513c02"/><lb ed="X" n="0513c02"/>正映。號潔菴。撫之金谿洪氏子。幼祝髮。性頴悟。不妄
        <lb ed="X" n="0513c03"/>舉動。為大僧。受具足戒於杭之昭慶寺。時巽中禪師。
        <lb ed="X" n="0513c04"/>唱道於靈谷。師往參之。光掩一眾。遂契合。付法為真
        <lb ed="X" n="0513c05"/>子。侍立居上首。處之弗疑。　洪武中。奉　詔掌京師
        <lb ed="X" n="0513c06"/>天界寺。牀幃不設。寒嘉一衲。　上聞而嘉之。移命掌
        <lb ed="X" n="0513c07"/>泉州開元寺。開元舊名蓮華寺。自唐匡護大師開山
        <lb ed="X" n="0513c08"/>以來。代不乏人。近以元末。擾害災火迭興。僧徒屋宇。
        <lb ed="X" n="0513c09"/>罄殞無遺。有司以聞。故有是命。　高皇帝。面諭遣之。
        <lb ed="X" n="0513c10"/>曰。著爾去作住持。如今作住持難。過善則受欺侮而
        <lb ed="X" n="0513c11"/>不振。過嚴則致毀謗而自隳。爾但清心潔己。長久欽
        <lb ed="X" n="0513c12"/>此。自能整頹綱。光祖席耳。師奉　旨惟謹。蒞寺宣闡。
        <lb ed="X" n="0513c13"/>未幾。玄風大振。首作講堂。額曰清心潔己。示不忘也。
        <lb ed="X" n="0513c14"/>次作甘露戒壇於潔己堂前。以為生定起慧。必本於
        <lb ed="X" n="0513c15"/>戒。尤為先務也。二作既集。諸仆並舉。皆不煩緣募眾
        <lb ed="X" n="0513c16"/>樂助。不數年煥然一新。視昔有加焉。永樂二年。奉
        <lb ed="X" n="0513c17"/>　詔主雪峰崇聖寺。以開元績成也。崇聖。為真覺祖師
        <lb ed="X" n="0513c18"/>道場。真覺化時。留讖云。石塔卵[焊-干+恭]。杉枝拂地。竹笋生。
        <lb ed="X" n="0513c19"/>五百年後。吾當再來。至師登山。適五百二年。諸讖俱
        <lb ed="X" n="0513c20"/>驗。若合符節。況師顏貌。又與真覺無異。故人咸以為
        <lb ed="X" n="0513c21"/>為祖師再出。師益厲精勇道德。在人誠有不言而化。
        <lb ed="X" n="0513c22"/>當雪峰頹廢之秋。積糧於廩。伐木於山。陶瓦甓而儲
        <lb ed="X" n="0513c23"/>器用。佛殿既落。法堂三門諸仆。以次而起。皆弘碩壯
        <lb ed="X" n="0513c24"/>偉。肖像端嚴。金碧輝映。瞻禮者歡喜讚歎。觀望者瞠
        <lb ed="X" n="0514a01"/>目駭心。正如無邊色相。一彈指頃從地湧出。令人應
        <lb ed="X" n="0514a02"/>接不暇。師固視之如無。處之若虗。則其為人可知矣。
        <lb ed="X" n="0514a03"/>師戒律精嚴。所視惟首。甞於建陽鳳皇山休夏。值大
        <lb ed="X" n="0514a04"/>水。因說戒。全活男女千餘人。游甌寧。建金山菴。致徒
        <lb ed="X" n="0514a05"/>眾五百人。既年迫桑榆。師欲歸老靈谷。遂移檄僧錄。
        <lb ed="X" n="0514a06"/>僧錄以聞。許之。其徒遠芷。代領雪峰法席。芷。號秋崖。
        <lb ed="X" n="0514a07"/>師還京。數年而寂。所著有潔菴語錄。</p>
</div>
