<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0427a10daoQuan">
    <head><lb ed="X" n="0427a10"/>　　　　宋　黃檗全禪師傳</head>
    <p><anchor n="X.77.1524.0427a11"/><lb ed="X" n="0427a11"/>道全。洛陽王氏子也。生不食葷血。父母使事其舅廣
        <lb ed="X" n="0427a12"/>愛演公得度。二十具戒。游彭城。歷壽春。受華嚴清涼
        <lb ed="X" n="0427a13"/>說於誠法師。朝授師說。夕能為其徒講。彭城有隱士
        <lb ed="X" n="0427a14"/>董君。識師非凡人也。勸游南方。問無上道師乃棄所
        <lb ed="X" n="0427a15"/>學。渡江。首從甘露禪師。茫無所見。復從棲賢秀禪師。
        <lb ed="X" n="0427a16"/>秀勇於誨人。示以道機。迷悶不能入。深自悔恨。至啗
        <lb ed="X" n="0427a17"/>惡食飲惡水以自礪。凡七年。秀游高安。事真淨文禪
        <lb ed="X" n="0427a18"/>師。五年而悟。告文曰。吾一槌打透無底藏。一切珍寶
        <lb ed="X" n="0427a19"/>皆吾有。文可之。自是言語偈頌。發如湧泉。高安太守。
        <lb ed="X" n="0427a20"/>請住石臺清涼。已徙黃檗。師為人。直而淳信。不飾外
        <lb ed="X" n="0427a21"/>事。元豐六年。師得疾甚苦。從醫於市。時眉山蘇轍。謫
        <lb ed="X" n="0427a22"/>高安。師謂之曰。君靜而惠。可以學道。且云。吾病夙業
        <lb ed="X" n="0427a23"/>也。殆不復起矣。君念道異時相見。毋相忘也。病小愈。
        <lb ed="X" n="0427a24"/>遠居山中。次年冬。轍移績溪將行。意師必來別。師竟
        <lb ed="X" n="0427b01"/>以病不出。十二月乙丑。與眾訣。趺坐而化。體香軟。停
        <lb ed="X" n="0427b02"/>十五日茶毗。得舍利光潔無數。年四十九。臘三十。葬
        <lb ed="X" n="0427b03"/>斷際塔之右。轍為銘焉。</p>
</div>
