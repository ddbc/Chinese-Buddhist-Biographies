<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0531a05shiLiShaLiBuDeLuo">
    <head><lb ed="X" n="0531a05"/>　　　　大善國師傳</head>
    <p><anchor n="X.77.1524.0531a06"/><lb ed="X" n="0531a06"/>實哩沙哩卜得囉。東印土拶葛麻國王之第二子也。
        <lb ed="X" n="0531a07"/>父母感奇夢而生。在童真位。聰敏不凡。而百無所欲。
        <lb ed="X" n="0531a08"/>唯見佛法僧。則深起敬信。年十六。請命出家。遣禮孤
        <lb ed="X" n="0531a09"/>捺囉納麻曷薩彌為師。薙落受具。資受學業。習通五
        <lb ed="X" n="0531a10"/>明。闔國臣庶。以師戒行精嚴。智慧明了。尊稱為五明
        <lb ed="X" n="0531a11"/>板的達。師足跡周遍五天。從化得度者甚眾。凡過道
        <lb ed="X" n="0531a12"/>場塔廟。必躬伸盡敬。至地湧塔。修敬卓錫。而禪塔以
        <lb ed="X" n="0531a13"/>久圮。勸國王修治。脫管心木。木下紀師名號。眾咸異
        <lb ed="X" n="0531a14"/>之。永樂甲午。入中國。謁　文皇帝於奉天殿。應對稱
        <lb ed="X" n="0531a15"/>　旨。命居海印寺。丁酉。奉　命游清涼山。還都。召見
        <lb ed="X" n="0531a16"/>武英殿。天語溫慰。寵賚隆厚。授僧錄闡教。命居能仁
        <lb ed="X" n="0531a17"/>寺。歲甲辰。　仁宗昭皇帝。舉薦揚大典。師掌行。特授
        <lb ed="X" n="0531a18"/>師號圓覺妙應慈慧普濟輔國光範弘教灌頂大善
        <lb ed="X" n="0531a19"/>大國師。賜金印寶冠供具儀仗。乙巳。　宣宗章皇帝。
        <lb ed="X" n="0531a20"/>舉薦。亦命師掌行。師平生。不矜名。不崇利。外示聲聞。
        <lb ed="X" n="0531a21"/>內修大行。遇　恩寵而志意愈謙。涉諸緣而戒行彌
        <lb ed="X" n="0531a22"/>確。在京師。受度弟子數千輩。各隨器宇誘掖之。漸引
        <lb ed="X" n="0531a23"/>次升。不立遏捺。難行蹊徑。使人望崖而不敢前。將化。
        <lb ed="X" n="0531a24"/>謂弟子不囉加實哩等曰。吾自西天行化至此。今化
        <lb ed="X" n="0531b01"/>緣已周。行將逝矣。汝等。各當善護如來大法。毋少懈
        <lb ed="X" n="0531b02"/>怠。言訖。儼然而寂。實宣德丙午正月十三日也。訃聞。
        <lb ed="X" n="0531b03"/>　上悼歎之。命有司具葬儀。闍維。收舍利於香山鄉。
        <lb ed="X" n="0531b04"/>塔而藏之。遺命分藏清涼山。圓照寺亦建塔焉。</p>
</div>
