<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0502b15yinSu">
    <head><lb ed="X" n="0502b15"/>　　　　印肅傳</head>
    <p><anchor n="X.77.1524.0502b16"/><lb ed="X" n="0502b16"/>印肅。號普菴。袁州宜春余氏子。生六歲。夢一僧點其
        <lb ed="X" n="0502b17"/>心。曰他日當自省。既覺以臆示其母。見當心有一點。
        <lb ed="X" n="0502b18"/>紅瑩大如櫻珠。未幾。從壽隆院賢公出家。年二十七。
        <lb ed="X" n="0502b19"/>落髮具戒。師容貌魁奇。智性巧慧。賢。器之。勉讀法華。
        <lb ed="X" n="0502b20"/>師曰。甞聞諸佛元旨。必貴了悟。數墨巡行。何益於事。
        <lb ed="X" n="0502b21"/>遂辭師。游湖湘。謁牧菴忠公於大溈。問。萬法歸一。一
        <lb ed="X" n="0502b22"/>歸何處。忠竪起拂子。師遂有省。尋歸受業院。院有鄰
        <lb ed="X" n="0502b23"/>寺慈化者。眾請住持無甞住。師布衾紙衣。調粥二時。
        <lb ed="X" n="0502b24"/>禪寂外。唯閱華嚴經論。忽大悟。遍體汗流。喜曰。我今
        <lb ed="X" n="0502c01"/>親契華嚴境界。述頌曰。揑不成團撥不開。何須南岳
        <lb ed="X" n="0502c02"/>又天台。六根門首無人用。惹得胡僧特地來。自後發
        <lb ed="X" n="0502c03"/>為語句。動悟幽顯。有不期然而然者。一日忽一僧冐
        <lb ed="X" n="0502c04"/>雪至。師目之。喜曰。此吾不請友也。拉與寂坐。交相問
        <lb ed="X" n="0502c05"/>答。或笑或喝。僧曰。師再來人也。不久當大興吾教。乃
        <lb ed="X" n="0502c06"/>指雪書頌而行。自是慕向者眾。師隨宜說法。或書偈
        <lb ed="X" n="0502c07"/>與之。有病患者。折草為藥。服之即愈。或有疫毒人迹
        <lb ed="X" n="0502c08"/>不相往來者。與之頌。咸得十全。至於祈禳雨晹。伐怪
        <lb ed="X" n="0502c09"/>木。毀淫祠。靈響非一。繇是。鼎新梵宇。或問師修何行
        <lb ed="X" n="0502c10"/>而得此。師當空一畫。云會麼。云不會。師曰。止止不須
        <lb ed="X" n="0502c11"/>說。將化。書偈於壁。集眾垂示曰。諸佛不出世。亦無有
        <lb ed="X" n="0502c12"/>涅槃。入吾室者。必能玄契矣。善自護持。無令退失。索
        <lb ed="X" n="0502c13"/>浴跏趺而逝。乾道五年七月也。世壽五十五。僧臘二
        <lb ed="X" n="0502c14"/>十八。塔全身焉。</p>
</div>
