<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0533a11laiFu">
    <head><lb ed="X" n="0533a11"/>　　　　復見心傳(如筏)</head>
    <p><anchor n="X.77.1524.0533a12"/><lb ed="X" n="0533a12"/>來復。字見心。豫章豐城王氏子。以日南至生。故取易
        <lb ed="X" n="0533a13"/>卦語識之。有志行清淨行。欲絕塵獨立。遂歸釋氏。與
        <lb ed="X" n="0533a14"/>同袍恭肅翁。誓屏諸緣。直明涅槃妙旨。久之。窺見全
        <lb ed="X" n="0533a15"/>體無礙。然未以為至。走雙徑。謁南楚悅禪師。自陳厥
        <lb ed="X" n="0533a16"/>故。當機交觸。如鶻落兔走。不間一髮。悅。深然之。留司
        <lb ed="X" n="0533a17"/>內記。越三載。復約標士瞻。修西方淨土。於吳天平山。
        <lb ed="X" n="0533a18"/>刻期破障。比禪觀尤力。浙省右丞相達公九成。慕師
        <lb ed="X" n="0533a19"/>精進。起住蘇之虎丘。辭不赴。會兵起。避地會稽山中
        <lb ed="X" n="0533a20"/>慈溪。與會稽鄰壤。中有定水院。直東海之濵。幽閴遼
        <lb ed="X" n="0533a21"/>敻。可以縛禪。復延師出主之。師為起其廢。禪門典禮。
        <lb ed="X" n="0533a22"/>依次舉行。瓶錫翩翩來萃。乞食養之。共激揚第一義
        <lb ed="X" n="0533a23"/>諦。尋以干戈載途。不能見母。作室寺東[澗-日+月]。取陳尊宿
        <lb ed="X" n="0533a24"/>故事。名為蒲菴。示思親也。自時厥後。鄞人士。請師居
        <lb ed="X" n="0533b01"/>天寧寺。時寺為戍軍營。子女[狂-王+(廿/(土*自*土)/ㄆ)]雜。其褻樓尤甚。師言
        <lb ed="X" n="0533b02"/>於帥。閫移其屯。斥羣奴。汛掃建。治其弊壞。一還舊貫。
        <lb ed="X" n="0533b03"/>師望日以重。大夫士交疏勸。主杭之靈隱。適有　詔
        <lb ed="X" n="0533b04"/>徵高行僧。師兩至南京。　賜食內廷。慰勞優渥。洎建
        <lb ed="X" n="0533b05"/>普薦會。師奉　勑陞座說法。辭意剴切。聞者咸有警
        <lb ed="X" n="0533b06"/>云。師敏朗淵毅。非惟克修內學。形於詩文。氣魄雄而
        <lb ed="X" n="0533b07"/>辭調古。有識之儒。多自以為不及。其推師者。李諭德
        <lb ed="X" n="0533b08"/>好文。則曰。任道德為住持。假文字為游戲。陳狀元祖
        <lb ed="X" n="0533b09"/>仁則曰。禪源妙悟。教部精探。內充外肆。僧中指南。至
        <lb ed="X" n="0533b10"/>於楚國。歐陽文公玄。潞國張公翥。見諸觚翰間者。獎
        <lb ed="X" n="0533b11"/>予為尤至。學士宋公濂。至稱其文。如木難珊瑚之貴。
        <lb ed="X" n="0533b12"/>公卿大夫。交譽其賢。　皇上詔侍臣。取而覽之。褒美
        <lb ed="X" n="0533b13"/>弗置。當今方袍之士。與逢掖之流。鮮有過之者焉。
        <lb ed="X" n="0533b14"/>　洪武二十四年。遂罹於難。噫是亦數也已(時。山西太原捕得胡
        <lb ed="X" n="0533b15"/>黨。僧智聰。供稱胡惟庸謀舉事時。隨泐季潭。復見心等。徃來胡府。二公繇是得罪。泐責服役造寺。師遂不免焉)。
        <lb ed="X" n="0533b16"/>師在定水時。手度弟子。曰如筏者。戒行端謹。通內外
        <lb ed="X" n="0533b17"/>典。善書能吟。雅為緇林白眉。永樂中。兩膺　召。命甞
        <lb ed="X" n="0533b18"/>住奉化之嶽林。及撫州之翠雲。有翠雲稿。年八十五。
        <lb ed="X" n="0533b19"/>歸永明終焉。</p>
</div>
