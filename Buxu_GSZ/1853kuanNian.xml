<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0498a09kuanNian">
    <head><lb ed="X" n="0498a09"/>　　　　寬念小師傳</head>
    <p><anchor n="X.77.1524.0498a10"/><lb ed="X" n="0498a10"/>寬念小師。十餘歲祝髮。即有大心。一言一笑不輕發。
        <lb ed="X" n="0498a11"/>眉宇清逸端嚴。見者浮氣自斂。京師諸剎。凡屬中貴
        <lb ed="X" n="0498a12"/>供奉者。即以中貴為主人。僧反客焉。見中貴。則膜拜
        <lb ed="X" n="0498a13"/>盡禮。小師所居崇因寺亦然。乃祖若師。守禮無失。至
        <lb ed="X" n="0498a14"/>小師紹位則曰。沙門不拜王者。豈可自袈裟中失律。
        <lb ed="X" n="0498a15"/>見諸中貴。問訊如律。眾稍畔去。香積塵封不問也。而
        <lb ed="X" n="0498a16"/>縉紳學士。敬而愛之。炷香問者履甞滿。年餘病瘵。肌
        <lb ed="X" n="0498a17"/>肉落盡。而起居自若。時方延淨侶。禮懺誦華嚴經。梵
        <lb ed="X" n="0498a18"/>音清越。入室中。客問曰。懺宿業耶。延新禧耶。小師曰。
        <lb ed="X" n="0498a19"/>宿業一定當還。懺之何益。眼前四大。如此作苦。延之
        <lb ed="X" n="0498a20"/>何貴。生長閻浮。無補於眾生。幻緣將盡。悉衣鉢之餘。
        <lb ed="X" n="0498a21"/>燒一炷香。假三寶勝緣。聊報四恩三有耳。行與子辭
        <lb ed="X" n="0498a22"/>矣。他時異日。當效奔走。言訖點首數四。客去。呼湯浴
        <lb ed="X" n="0498a23"/>罷。合掌念佛而化。時年十九云。</p>
</div>
