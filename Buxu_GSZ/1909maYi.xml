<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0516c05maYi">
    <head><lb ed="X" n="0516c05"/>　　　　麻衣和尚傳</head>
    <p><anchor n="X.77.1524.0516c06"/><lb ed="X" n="0516c06"/>麻衣和尚者。不知何許人也。當五季之際。方服而衣
        <lb ed="X" n="0516c07"/>麻。往來澤潞關陝間。妙達易道。發河圖之秘。以授華
        <lb ed="X" n="0516c08"/>山處士陳摶。摶得之始著訣。以傳种放。放傳李溉。溉
        <lb ed="X" n="0516c09"/>傳許堅。堅傳范諤昌。昌傳劉牧。始為鉤隱圖以述之。
        <lb ed="X" n="0516c10"/>實本於師也。稱者謂。師發易妙於二千年之後。殆天
        <lb ed="X" n="0516c11"/>授耳。錢若水。未第時。訪摶於山中。見老僧擁衲附火。
        <lb ed="X" n="0516c12"/>若水揖之。僧開目而已。坐久。摶問何如。曰。無仙骨。若
        <lb ed="X" n="0516c13"/>水退。摶戒之曰。三日後可復來。如期而往。摶曰。始吾
        <lb ed="X" n="0516c14"/>見子。神觀清粹。謂可以學仙。故請決於老僧。老僧言
        <lb ed="X" n="0516c15"/>子無仙骨。但可作賢公卿。急流勇退耳。問向僧何人。
        <lb ed="X" n="0516c16"/>摶曰。吾師麻衣道者也。太祖仕周時。甞訪師。問曰。今
        <lb ed="X" n="0516c17"/>上毀佛法。大非社稷靈長之福。師曰。三武所以無令
        <lb ed="X" n="0516c18"/>終也。又問天下何時定。師曰。赤氣已兆。辰申間。當有
        <lb ed="X" n="0516c19"/>真主出。佛法亦大興。及受禪。果應所言。開寶四年。親
        <lb ed="X" n="0516c20"/>征太原。道繇潞州。遇師之院。躬禱於佛曰。此行。以弔
        <lb ed="X" n="0516c21"/>伐為事。誓不濫殺一人。葢不忘龍潛時師所囑也。</p>
</div>
