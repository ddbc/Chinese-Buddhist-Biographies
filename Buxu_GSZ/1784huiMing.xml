<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0470a09huiMing">
    <head><lb ed="X" n="0470a09"/>　　　　靈隱性原明禪師傳</head>
    <p><anchor n="X.77.1524.0470a10"/><lb ed="X" n="0470a10"/>慧明。字性原。別號幻隱。台之黃巖項氏子。母陳氏。七
        <lb ed="X" n="0470a11"/>歲患疽。幾死置牀上。忽不見。已而求得之。問其故。曰。
        <lb ed="X" n="0470a12"/>頃睡中。有四童子。舁至此。識者。知師為天神所祐矣。
        <lb ed="X" n="0470a13"/>既長。不甘處俗。往依溫之寶冠東山魯公出家。謁竺
        <lb ed="X" n="0470a14"/>元道公於仙居紫籜山。咨問心要。不大省發。去叅徑
        <lb ed="X" n="0470a15"/>山元叟。叟問。東嶺來西嶺來。指草鞋對曰。此是三文
        <lb ed="X" n="0470a16"/>錢買得。叟曰。未在更道。師曰。某甲只如此。和尚如何。
        <lb ed="X" n="0470a17"/>叟曰。念汝遠來。放汝三十棒。師乃悟其旨。久之。遂罄
        <lb ed="X" n="0470a18"/>底蘊。執侍掌藏鑰。未幾。出世鄴之五峰。遷金峨。　洪
        <lb ed="X" n="0470a19"/>武五年。與泐季潭。同奉　詔入京。季潭被　旨住天
        <lb ed="X" n="0470a20"/>界。延師居第一座。提綱舉要。得表率叢林體。俄而補
        <lb ed="X" n="0470a21"/>金山。十一年升住靈隱。學徒坌集。宗道大振。師始至。
        <lb ed="X" n="0470a22"/>經畫大雄殿。僅一載而落成。巍然山峙。甞室中垂語
        <lb ed="X" n="0470a23"/>曰。蓮華峰。被蜉蝣食却半邊。為何不知。又云。冷泉亭
        <lb ed="X" n="0470a24"/>吞却壑雷亭即不問。南高峰與北高峰鬬額。是第幾
        <lb ed="X" n="0470b01"/>機。罕有契之者。住靈隱十周寒暑。無何寺火無孑遺。
        <lb ed="X" n="0470b02"/>逮捕。或勸師早自為計。師不顧。怡然詣有司。未鞫。即
        <lb ed="X" n="0470b03"/>廡下說偈。端坐而逝。壽六十九也。</p>
</div>
