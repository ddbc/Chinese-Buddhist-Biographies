<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0527b22xuanZhongYou">
    <head><lb ed="X" n="0527b22"/>　　　　明　玄中猷法師傳</head>
    <p><anchor n="X.77.1524.0527b23"/><lb ed="X" n="0527b23"/>玄中猷法師。別號復闇。杭海昌某氏子。依愚翁長老
        <lb ed="X" n="0527b24"/>祝髮。研精教義。更知有宗門向上事。其為文。如春花
        <lb ed="X" n="0527c01"/>秋月。艶無待飾。清不加寒。筆花之妙。照映今古。假斯
        <lb ed="X" n="0527c02"/>文以闡吾道。或以是譽。師如受唾。　洪武中。主席於
        <lb ed="X" n="0527c03"/>錢唐吳山大乘寺。道風大振。永樂庚子。繼主嘉禾東
        <lb ed="X" n="0527c04"/>塔寺。寺為漢朱買臣之故宅。宋孝宗。甞龍游於此。屢
        <lb ed="X" n="0527c05"/>經兵燹。殿宇傾廢。若前住山。滄海深。雲谷祥諸公。皆
        <lb ed="X" n="0527c06"/>志於興復不果。師至。憮然有感。遂罄衣囊鉢底。及鳴
        <lb ed="X" n="0527c07"/>合施者。簡材鳩工。薙荊榛。畚瓦礫。始是年。訖於宣德
        <lb ed="X" n="0527c08"/>戊申冬。殫精十禩。而百仆俱起。四方緇素。皆視師為
        <lb ed="X" n="0527c09"/>景星慶雲。望而歸之者。不可勝計。師煩之力辭。退居
        <lb ed="X" n="0527c10"/>別室。至正統戊午。杭之南山慧因講寺。久虗其席。諸
        <lb ed="X" n="0527c11"/>山僉謂。慧因冠華嚴之首剎。非碩德不足以當之。唯
        <lb ed="X" n="0527c12"/>師其人。辭再四不克。時慧因亦圮。師至。興廢起弊之
        <lb ed="X" n="0527c13"/>功。不減在東塔時。況二山俱華嚴講寺。夫華嚴一宗。
        <lb ed="X" n="0527c14"/>始於賢首。成於清涼。定於圭峰。皆盛弘於北。傳至晉
        <lb ed="X" n="0527c15"/>水。則入杭矣。杭而宗華嚴。大難為力。師兩興巨剎。一
        <lb ed="X" n="0527c16"/>振頹宗。晉水而後。槩不多見。孤力獨運。良可嘉偉。筆
        <lb ed="X" n="0527c17"/>其略為傳。以示來者。</p>
</div>
