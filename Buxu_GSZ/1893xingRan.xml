<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0510a10xingRan">
    <head><lb ed="X" n="0510a10"/>　　　　性然傳</head>
    <p><anchor n="X.77.1524.0510a11"/><lb ed="X" n="0510a11"/>性然。字寶燈。東阿楊氏子。世為田家。生而多病。年十
        <lb ed="X" n="0510a12"/>七。棄俗被服受戒。夙具利根。頓發至願。修淨業。跪誦
        <lb ed="X" n="0510a13"/>華嚴經九年。鍵戶不出。後忽出遊諸方。伏牛五臺。南
        <lb ed="X" n="0510a14"/>涉吳越。西極秦隴。名山勝剎。皆有足跡。行業精苦。聲
        <lb ed="X" n="0510a15"/>聞益彰。旋里居香山寺。寺業一新。太守殷君三禮。時
        <lb ed="X" n="0510a16"/>為諸生。知師最深。奉之彌謹。師為精舍。立一小閣。棲
        <lb ed="X" n="0510a17"/>止其中。復鍵結脩淨。視昔尤勤。誦佛號。飲食寤寐。未
        <lb ed="X" n="0510a18"/>甞輟聲。寒暑昏曉。未甞就枕。影不出山。迹不入俗。如
        <lb ed="X" n="0510a19"/>是者六十餘年。于公慎行。甞叩之曰。上人口誦彌陀。
        <lb ed="X" n="0510a20"/>當生極樂否。師曰。孰為彌陀。孰為極樂。吾心是也。聲
        <lb ed="X" n="0510a21"/>聲相續。念念不忘。自然五蘊空六根淨。而蓮花現矣。
        <lb ed="X" n="0510a22"/>西方極樂。固在剎那。豈懸遠哉。于。服其言。謂其有靈
        <lb ed="X" n="0510a23"/>竅。非徒事勤苦者。買田一區為供。師風骨稜稜。眉角
        <lb ed="X" n="0510a24"/>巖嶄。年近期頤。行步距躍。造一坐龕置榻右。時時入
        <lb ed="X" n="0510b01"/>中。少坐而笑。忽一日告終。命促殷公。至囑後事。乃扶
        <lb ed="X" n="0510b02"/>服入龕。趺坐而化。生弘治庚申。卒萬曆癸巳。年九十
        <lb ed="X" n="0510b03"/>四也。</p>
</div>
