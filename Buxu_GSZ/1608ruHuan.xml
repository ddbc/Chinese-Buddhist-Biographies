<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0400b14ruHuan">
    <head><lb ed="X" n="0400b14"/>　　　　如幻傳</head>
    <p><anchor n="X.77.1524.0400b15"/><lb ed="X" n="0400b15"/>如幻。閩人也。林氏子。少為儒。以事忤督學使者。拂衣
        <lb ed="X" n="0400b16"/>而出。之廬山。從徧融和尚落髮。時徧融晦迹眾中。為
        <lb ed="X" n="0400b17"/>常住斫柴。幻亦斫柴。後徧融之京為國師。幻從之京。
        <lb ed="X" n="0400b18"/>名起諸公卿間籍甚。後散去。之姑蘇南海楚蘄黃間。
        <lb ed="X" n="0400b19"/>所到說法。從之者如雲。萬曆己卯。來九峯講涅槃經。
        <lb ed="X" n="0400b20"/>楚藩臬大夫往詢之。時弟子有私賣田數畝。為常住
        <lb ed="X" n="0400b21"/>者。以所置券。請印於當道。幻聞之曰。非我法也。一夜
        <lb ed="X" n="0400b22"/>遁去。諸弟子莫知所之。當道聞之。益重。幻為人。生平
        <lb ed="X" n="0400b23"/>無嗜好。人有所施。輒以施人。每行手持一鉢。肩擔一
        <lb ed="X" n="0400b24"/>袈裟。赤脚麻鞋。不厭艱苦。與人言佛法。滾滾如大海
        <lb ed="X" n="0400c01"/>水不可竭。又善談名理皇極經世性理諸書。一生不
        <lb ed="X" n="0400c02"/>見喜怒之色。復來九峯。講楞嚴。郭祭酒正域。從之問
        <lb ed="X" n="0400c03"/>道。言甚相得。後入廬山。講法華經。一日端坐示疾。弟
        <lb ed="X" n="0400c04"/>子請偈。幻曰。浮生本無偈。癡人迷夢踪。虗空無面目。
        <lb ed="X" n="0400c05"/>面目問虗空。弟子曰。靈骨可更之蘄乎。幻曰。愛重娑
        <lb ed="X" n="0400c06"/>婆苦。無情極樂仙。何須懷舊影。寂照滿三千。言畢而
        <lb ed="X" n="0400c07"/>逝。時年五十九。</p>
</div>
