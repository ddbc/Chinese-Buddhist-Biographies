<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0484a18deBao">
    <head><lb ed="X" n="0484a18"/>　　　　月心寶公傳</head>
    <p><anchor n="X.77.1524.0484a19"/><lb ed="X" n="0484a19"/>德寶。字月心。金臺錦衣衛族。父吳公。母丁氏。舉師於
        <lb ed="X" n="0484a20"/>正德壬申年。既冠。偶過講肆。聞法師講華嚴大疏。至
        <lb ed="X" n="0484a21"/>十地品初地菩薩捨國城妻子頭目髓腦處。發憤歎
        <lb ed="X" n="0484a22"/>曰。千古猶今。同一幻夢。富貴功名。縱得奚益。遂投廣
        <lb ed="X" n="0484a23"/>慧院能長老出家。既祝髮具戒。知有向上事。不自便
        <lb ed="X" n="0484a24"/>休。必期真悟。即腰包行脚。一時老宿。號稱明眼者。罔
        <lb ed="X" n="0484b01"/>不蒙參而戶謁。指點功夫。揩磨見地。造詣日益深密。
        <lb ed="X" n="0484b02"/>後因寶峰指。見關于嶺和尚。入室次。連下語數十轉。
        <lb ed="X" n="0484b03"/>皆不契。師心路俱絕。一日因洗菜水邊。忽一莖墮水。
        <lb ed="X" n="0484b04"/>隨水圓轉。捉之不著。忽有省。喜甚。提籃歸。見嶺立簷
        <lb ed="X" n="0484b05"/>下。問師是甚麼。曰一籃菜。嶺曰。何不別道一句。師曰。
        <lb ed="X" n="0484b06"/>請和尚別問來。嶺復詰以靈雲桃花。趙州柏子。皆隨
        <lb ed="X" n="0484b07"/>問而答。復問玄沙不肯話。師隨聲便喝。拂袖而出。次
        <lb ed="X" n="0484b08"/>早入室。問訊侍立。頃嶺顧視傍僧曰。汝等欲解作活
        <lb ed="X" n="0484b09"/>計。這上座。便是活樣子也。師即震喝而出。後復同爽
        <lb ed="X" n="0484b10"/>菴。參襄西大覺圓和尚。覺門庭孤峻。自辦粥飯。始許
        <lb ed="X" n="0484b11"/>掛搭。親炙四五月。語言無滯。覺曰。若以今時諸方。子
        <lb ed="X" n="0484b12"/>當絕類為不可測人。今則不然。老僧將你爛熟底一
        <lb ed="X" n="0484b13"/>則因緣問你。外道問佛。不問有言不問無言。世尊良
        <lb ed="X" n="0484b14"/>久。外道便大悟佛旨。且既不涉有無。良久亦是閒名。
        <lb ed="X" n="0484b15"/>正恁麼時。外道大悟箇甚麼。師儗答。覺急以手掩師
        <lb ed="X" n="0484b16"/>口曰。止止。猶更掛齒在。師豁然頓省。乃曰。可謂東土
        <lb ed="X" n="0484b17"/>衲僧。不如西天外道。自是名震海內。海內禪子。皆奔
        <lb ed="X" n="0484b18"/>走座下矣。師隨緣開化。靡定所居。有語錄四卷。曰笑
        <lb ed="X" n="0484b19"/>巖集。笑巖。師別號也。鄧定宇曰。笑巖上堂。棒喝縱橫
        <lb ed="X" n="0484b20"/>矣。卒無一人承當。即笑巖不失利安在。為時雨而化。
        <lb ed="X" n="0484b21"/>無亦婆子心切歟。晚年屏居京師柳巷。幾至結舌亡
        <lb ed="X" n="0484b22"/>鋒。而具真實。為生死心者。亦不惜為一見。如師者。固
        <lb ed="X" n="0484b23"/>末世之光明幢也。以萬曆辛巳正月示寂。閱世七十。
        <lb ed="X" n="0484b24"/>僧臘四十有九。塔全身於城西之北門。</p>
</div>
