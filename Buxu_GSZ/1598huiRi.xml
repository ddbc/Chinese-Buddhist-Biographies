<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0396a20huiRi">
    <head><lb ed="X" n="0396a20"/>　　　　東溟日法師傳(附智明)</head>
    <p><anchor n="X.77.1524.0396a21"/><lb ed="X" n="0396a21"/>慧日。號東溟。天台赤城人。軀榦修偉。眉長三寸。目光
        <lb ed="X" n="0396a22"/>射人。甞從柏子庭和尚習教。解悟甚深。有戒行。人師
        <lb ed="X" n="0396a23"/>法之。洪武初。以有道徵。　上御奉天殿引見。時丞相
        <lb ed="X" n="0396a24"/>御史大夫。暨百僚咸在。而僧伽魚貫而上。師年最高。
        <lb ed="X" n="0396b01"/>白眉朱顏。其班前列。　上親問勞之。顧眾而言曰。邇
        <lb ed="X" n="0396b02"/>來學佛者。唯飽食優游。沉霾歲月。如金剛楞伽諸經。
        <lb ed="X" n="0396b03"/>皆攝心之要典。何不研窮某義。苟有不通。質諸白眉
        <lb ed="X" n="0396b04"/>法師可也。自後數召見。從容問道。字而不名。及建鍾
        <lb ed="X" n="0396b05"/>山法會。請師敦說戒法。聞者開懌。既而辭歸杭。居上
        <lb ed="X" n="0396b06"/>天竺。一志安養。冥心合道。不襍餘念。洪武十二年七
        <lb ed="X" n="0396b07"/>月朔。夢青蓮華生方池中。華色敷腴。清芬襲人。既寤。
        <lb ed="X" n="0396b08"/>召弟子妙修曰。此生淨土之祥也。吾將行矣。至四日。
        <lb ed="X" n="0396b09"/>趺坐書頌。合爪而寂。閱世八十九。僧臘七十。師居常
        <lb ed="X" n="0396b10"/>面嚴冷。片言不妄發。對王公大臣。未甞出一軟媚語。
        <lb ed="X" n="0396b11"/>至於誘進後學。溫然如春陽云。</p><p>
        <lb ed="X" n="0396b12"/>智明。字月溪。杭湯鎮楊氏子。從南山圓炤才法師受
        <lb ed="X" n="0396b13"/>學。後於城東結菴。杜絕諸緣。一心蓮業。戒行孤潔。甚
        <lb ed="X" n="0396b14"/>為緇白皈從。年七十二。書偈而化。</p>
</div>
