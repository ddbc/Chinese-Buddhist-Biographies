<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0496c05zuYuan">
    <head><lb ed="X" n="0496c05"/>　　　　天泉淵公傳</head>
    <p><anchor n="X.77.1524.0496c06"/><lb ed="X" n="0496c06"/>祖淵。字天泉。雨菴其號也。廬陵楊氏之子。生有異質。
        <lb ed="X" n="0496c07"/>永樂癸未。具戒於青原山。上金陵謁幻居戒公。多所
        <lb ed="X" n="0496c08"/>啟發。號入室弟子。甞對眾稱之。師不以小得自滿。然
        <lb ed="X" n="0496c09"/>臂香。篤志求道。至廢寢食者五年。始得微悟。若開雲
        <lb ed="X" n="0496c10"/>霧行虗空。無所留閡。遂振錫觀方。遍禮祖塔。所至叢
        <lb ed="X" n="0496c11"/>林畏敬之。聲稱隱然。起同輩間。壬寅。還天界。刺血書
        <lb ed="X" n="0496c12"/>雜華經。宣德改元。住山闡教。月山公嘉其行。延置座
        <lb ed="X" n="0496c13"/>端。為龍象表率。尋為僧錄司。舉住雪峰。未幾。天童虗
        <lb ed="X" n="0496c14"/>席。移師居之。百廢具興。化道大行。甲寅。被　召入京。
        <lb ed="X" n="0496c15"/>命為左覺義。時　勑建大功德寺成。住持難其人。命
        <lb ed="X" n="0496c16"/>師兼之。僧眾聞之。皆樂從展鉢如雲。　上悅。賜田四
        <lb ed="X" n="0496c17"/>百餘頃。以贍焉。師念禪講教三宗。名不可不正。奏以
        <lb ed="X" n="0496c18"/>大功德。大慈恩。大隆善三寺為之。繇是。三宗弟子。各
        <lb ed="X" n="0496c19"/>有依歸。傳道受業。而綱緒始無紊亂矣。又以天下寺
        <lb ed="X" n="0496c20"/>多廢。繇學徒未廣。於甞度正額外。增其數五之一。一
        <lb ed="X" n="0496c21"/>時受度者。如川滙雲委。其徒之繁昌。廢剎多繇是而
        <lb ed="X" n="0496c22"/>興。陞右善世。發　上所賜物。建大剎於江寧之鳳翔
        <lb ed="X" n="0496c23"/>山。　賜額曰普寧禪寺。萬善戒壇成。命師為傳戒宗
        <lb ed="X" n="0496c24"/>師。天下學者。聞師戒。皆知所守。而行不離道。寺左道。
        <lb ed="X" n="0497a01"/>北山阻。溝水泥淖。往來者苦之。師同太監興安。拓地
        <lb ed="X" n="0497a02"/>三百畝。甃石作安和橋。築菴橋側。命僧守之。以濟眾。
        <lb ed="X" n="0497a03"/>於是。寒不病涉。暑則供茗飲。人歸德焉。師氣宇弘深。
        <lb ed="X" n="0497a04"/>制行潔白。葢湛然淵澄。浩然海蓄。凡諸世緣。無一可
        <lb ed="X" n="0497a05"/>以動其意。其為國家祝釐。則洞洞然盡其誠。為諸弟
        <lb ed="X" n="0497a06"/>子說法。則懇懇然發其趣。葢忠於事上。勤以接下。一
        <lb ed="X" n="0497a07"/>時尊而仰之。如泰山北斗云。所度弟子。以萬計。嗣興
        <lb ed="X" n="0497a08"/>教事。及主名山。住大剎者又若干人。生於洪武己巳
        <lb ed="X" n="0497a09"/>二月四日。化於正統己巳三月七日。壽六十一。僧臘
        <lb ed="X" n="0497a10"/>四十七。卒之時。沐浴更衣而坐。索筆書偈曰。觀世間
        <lb ed="X" n="0497a11"/>六十一。一即是三三即一。團團爍破去來踪。白日虗
        <lb ed="X" n="0497a12"/>空轟霹靂。書畢瞑目而逝。異香滿室者數日。　太上
        <lb ed="X" n="0497a13"/>皇聞之。遣太監吳弼。賜以白金香幣鈔萬緡。又遣禮
        <lb ed="X" n="0497a14"/>部主事林璧賜祭。朝之公卿大夫。莫不致祭。茶毗於
        <lb ed="X" n="0497a15"/>都城之西山。貴賤耄耋送者萬餘人。得舍利盈掬。藏
        <lb ed="X" n="0497a16"/>於功德院。靈骨。奏還南京普寧。建大窣堵波藏焉。</p>
</div>
