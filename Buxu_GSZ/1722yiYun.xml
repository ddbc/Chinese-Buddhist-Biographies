<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0446b14yiYun">
    <head><lb ed="X" n="0446b14"/>　　　　退谷雲傳(附石橋宣公)</head>
    <p><anchor n="X.77.1524.0446b15"/><lb ed="X" n="0446b15"/>義雲禪師。福州閩清黃氏子。幼入家塾。成童入鄉。較
        <lb ed="X" n="0446b16"/>頴異有聲。因讀論語中庸。有所悟入。後聞山堂淳禪
        <lb ed="X" n="0446b17"/>師說法。遂自斷出家。徧游江湖。至吳。見鐵菴一大禪。
        <lb ed="X" n="0446b18"/>為侍者。鐵菴重之。時佛炤倡道靈隱。師往依焉。及佛
        <lb ed="X" n="0446b19"/>照移育王。師從其行。歷十年。為第一座。佛炤聞其說
        <lb ed="X" n="0446b20"/>法。歎曰。此子提唱。宛如雪堂行和尚。吾鉢袋有所付
        <lb ed="X" n="0446b21"/>矣。遂出住香山。居五年。徙台州光孝。又徙鎮江甘露。
        <lb ed="X" n="0446b22"/>會平江虎丘萬壽。皆欲延師。師聞萬壽頗廢。即欣然
        <lb ed="X" n="0446b23"/>就之。淮南轉運使虞公儔。又以長蘆來招。師與虞公
        <lb ed="X" n="0446b24"/>有雅。故又從之。會育王虗席。朝命師補其處。時佛炤
        <lb ed="X" n="0446c01"/>方居東菴。父子日相從。發明臨濟正宗。學者雲集。會
        <lb ed="X" n="0446c02"/>有魔事。師即捨眾退居香山。葢將終焉。而朝命又起
        <lb ed="X" n="0446c03"/>師。說法淨慈。恩光赫奕。都邑聳動。一日領眾。持鉢畿
        <lb ed="X" n="0446c04"/>邑。是夕寺災無遺宇。比師歸。獨三門巋然在瓦礫中。
        <lb ed="X" n="0446c05"/>師不動容曰。成壞相尋。亦豈有常。今日之壞。安知不
        <lb ed="X" n="0446c06"/>為四眾作福之地哉。天子聞之。出內庫金以賜。自重
        <lb ed="X" n="0446c07"/>臣貴戚以下。傾槖輦金。惟恐居後。未期年。廣殿邃廡。
        <lb ed="X" n="0446c08"/>崇閎傑閣。葢愈于前日矣。於是。上為親御翰墨。書慧
        <lb ed="X" n="0446c09"/>日閣三大字賜之。開禧二年五月。示微疾。作偈別眾
        <lb ed="X" n="0446c10"/>而寂。壽五十八。臘三十五。住山十九載。徒輩奉全身。
        <lb ed="X" n="0446c11"/>塔于寺之東北隅。</p><p>
        <lb ed="X" n="0446c12"/>石橋宣禪師。蜀嘉定許氏子。參佛炤得法。住徑山。創
        <lb ed="X" n="0446c13"/>化城於雙溪之上。接待雲錫。師獲知丞相魯國。一時
        <lb ed="X" n="0446c14"/>名士大夫。翕然宗仰。幾與退谷。並驅爭先。但福緣小
        <lb ed="X" n="0446c15"/>遜耳。示寂。塔於化城之後。</p>
</div>
