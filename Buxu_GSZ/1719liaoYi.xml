<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0445a21liaoYi">
    <head><lb ed="X" n="0445a21"/>　　　　了一傳</head>
    <p><anchor n="X.77.1524.0445a22"/><lb ed="X" n="0445a22"/>了一。號炤堂。奉化徐氏子。方童幼時。遇羣兒嬉戲。隅
        <lb ed="X" n="0445a23"/>坐傍不語。聞梵唄則躍起。喜動顏色。其父曰。兒如此。
        <lb ed="X" n="0445a24"/>當令事佛。年十四。祝髮大雲寺。十六受經數萬言。習
        <lb ed="X" n="0445b01"/>窮晝夜不息已。乃歎曰。如來最上乘。無挾而徑造者
        <lb ed="X" n="0445b02"/>也。事糟粕何庸。即入京。從相國寺妙湛慧公。游數年。
        <lb ed="X" n="0445b03"/>盡其學為高弟。復下汴。絕淮。經吳中浮浙。上天台。入
        <lb ed="X" n="0445b04"/>雪峯。徧見諸耆宿。表裏洞然。中無疑者。會妙湛來蒞
        <lb ed="X" n="0445b05"/>黃檗。師自雪峯至。學成行尊。眾推為上首。師姿相奇
        <lb ed="X" n="0445b06"/>龐。寡言笑。危坐一榻。淵然如古井氷。有來叩者。雲湧
        <lb ed="X" n="0445b07"/>泉落。愈出而愈無窮。性介特。務自闊遠。不交人事。將
        <lb ed="X" n="0445b08"/>詣雪峯。朝議大夫曾恬。與師厚善。屬師致書。抵福帥
        <lb ed="X" n="0445b09"/>大資張公守。師意其為己。納笥中弗出。久之。石泉虗
        <lb ed="X" n="0445b10"/>席。公曰。黃檗上首故自強。即日移書。遣騎迎師。師謝
        <lb ed="X" n="0445b11"/>不願。使者至五反而後受。他日公過師。師出恬書。且
        <lb ed="X" n="0445b12"/>致不即發之意。公喜曰。韞櫝之珍。深藏而不市。吾與
        <lb ed="X" n="0445b13"/>師。賓主無媿矣。居三歲。改蒞聖泉。會左丞葉夢得來
        <lb ed="X" n="0445b14"/>守福。曰。黃檗古道場。今世名緇。孰逾一公者。飭使者
        <lb ed="X" n="0445b15"/>具書幣以迎師。至闔境。緇素奔走出迎。懽呼踴躍。聲
        <lb ed="X" n="0445b16"/>振山谷。葢師自石泉出世。更三大剎。積十五年。演唱
        <lb ed="X" n="0445b17"/>真乘。啟悟後學。人人向道。以師為歸。已而後。將至稍
        <lb ed="X" n="0445b18"/>通餉謝易置諸禪師。一夕捨去。歸臥雪峯故廬。泉南
        <lb ed="X" n="0445b19"/>守葉庭珪。樂道之士也。延之雲門。再遷法石。庭珪代
        <lb ed="X" n="0445b20"/>還。師亦反西湖雪峯菴。即妙湛所栖。閉門終日。人莫
        <lb ed="X" n="0445b21"/>見其面。若將終焉。俄被旨住徑山。紹興二十四年也。
        <lb ed="X" n="0445b22"/>徑山。無一壠之地可耕。而學眾數千指。師入據丈室。
        <lb ed="X" n="0445b23"/>檀施大集。不求而辦。山有芝巖方丈遺址。師甞指其
        <lb ed="X" n="0445b24"/>處。謂其徒曰。吾將築室居焉。初不省所謂。明年三月
        <lb ed="X" n="0445c01"/>示微疾。退處明月堂。唱篋中衣。供佛飯僧。翼日黎明。
        <lb ed="X" n="0445c02"/>索筆書伽陀。趺坐而逝。壽六十四。僧臘五十。即芝巖
        <lb ed="X" n="0445c03"/>塔其全身。乃喻築室所云以此。</p>
</div>
