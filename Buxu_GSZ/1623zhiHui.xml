<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0407c13zhiHui">
    <head><lb ed="X" n="0407c13"/>　　　　梁　重雲暉禪師傳</head>
    <p><anchor n="X.77.1524.0407c14"/><lb ed="X" n="0407c14"/>重雲禪師智暉。生咸秦高氏。總角時。即好游佛寺。喜
        <lb ed="X" n="0407c15"/>動顏色。自誓出家。年二十受滿足戒。印心于白水仁
        <lb ed="X" n="0407c16"/>禪師。因愛中灘山水。剏屋居之。號溫室院。日以施水
        <lb ed="X" n="0407c17"/>給藥為事。有比丘患白癩。眾惡之。師引歸。日夕與摩
        <lb ed="X" n="0407c18"/>洗。久之。忽神光異香煥發。失僧所在。視瘡痂皆異香
        <lb ed="X" n="0407c19"/>也。梁開平中。思故山。乃還終南圭峰。于是翛然深往。
        <lb ed="X" n="0407c20"/>獨步岩石。徘徊顧望。忽見磨納數珠銅瓶椶笠。在石
        <lb ed="X" n="0407c21"/>壁間。觸之即壞。宛如常寢處。遂恍然曰。此吾前身道
        <lb ed="X" n="0407c22"/>具也。因就其處建寺。以酧昔因。方薙草有祥雲。出眾
        <lb ed="X" n="0407c23"/>峰間。遂名重雲。虎豹引去。有龍湫險惡不可犯。師夷
        <lb ed="X" n="0407c24"/>之為路。龍亦去之。後唐明宗。聞而嘉歎。賜額曰長興。
        <lb ed="X" n="0408a01"/>住持四十餘年。接引後學。老而無倦。節度使王彥超。
        <lb ed="X" n="0408a02"/>微時甞從暉游。願為沙門。暉曰。汝世緣深。當為吾家
        <lb ed="X" n="0408a03"/>垣墻。彥超後果鎮永興。于是益敬師。周顯德三年夏。
        <lb ed="X" n="0408a04"/>詣別彥超。囑以山門事。初秋體尚無恙。忽說偈曰。我
        <lb ed="X" n="0408a05"/>有一間舍。父母為修蓋。住來八十年。近來覺損壞。早
        <lb ed="X" n="0408a06"/>擬移他處。事涉有憎愛。待他摧毀時。彼此無相礙。乃
        <lb ed="X" n="0408a07"/>加趺而化。閱世八十有四。臘六十四。塔於本山。</p>
</div>
