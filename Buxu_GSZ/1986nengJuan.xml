<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0539b09nengJuan">
    <head><lb ed="X" n="0539b09"/>　　　　寶藏禪師傳</head>
    <p><anchor n="X.77.1524.0539b10"/><lb ed="X" n="0539b10"/>能蠲。字寶藏。河間獻縣人。姓劉氏。少孤。詣戒壇。從大
        <lb ed="X" n="0539b11"/>千震公圓具。有僧自伏牛山來。請戒語及煉魔事。蠲
        <lb ed="X" n="0539b12"/>躍然即褁足往。遇大川。授以念佛法門。遂立期修般
        <lb ed="X" n="0539b13"/>舟三昧。歷七夏。既而過乾河溝。謁通天老人。留度歲。
        <lb ed="X" n="0539b14"/>一夜獨立至旦。如彈指頃。聞板聲。心意豁然。成一偈
        <lb ed="X" n="0539b15"/>上通天。通天亟止之曰。毋為狂魔攝也。後聞楞嚴。於
        <lb ed="X" n="0539b16"/>徵心處有解。復入煉魔場。九旬行坐。間得定相宛然。
        <lb ed="X" n="0539b17"/>又走終南山。依孤月禪師四年。偶山行得一小室。因
        <lb ed="X" n="0539b18"/>留止。日掘山蔬充腹。極意禪寂。孤月勸令質於遺教
        <lb ed="X" n="0539b19"/>曰。毋為三昧酒所醉。此深坑不可墮也。隨入燕。參龍
        <lb ed="X" n="0539b20"/>華通講主崇壽秀法師。多所開解。乃嘆曰。孤月為我
        <lb ed="X" n="0539b21"/>何深至也。雖然。躭寂非矣。趨喧寧是哉。古人得旨之
        <lb ed="X" n="0539b22"/>後。巖邊樹下。甘澹受辛。安有如今日易蓬戶於朱門。
        <lb ed="X" n="0539b23"/>守淨檀為世業者。余有愧道德。未能垂手入廛。葢頭
        <lb ed="X" n="0539b24"/>一把茆。終當塵不到耳。乃四眾堅請住廣濟寺。不獲
        <lb ed="X" n="0539c01"/>已許之。而繩衲糲餐。視山居不異也。報緣欲謝先三
        <lb ed="X" n="0539c02"/>日。集諸方。至日稱佛名三千聲。跏趺而逝。世壽八十
        <lb ed="X" n="0539c03"/>四。坐夏七十三。塔於德勝門外觀音菴之後。</p>
</div>
