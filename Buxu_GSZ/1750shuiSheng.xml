<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0456c11shuiSheng">
    <head><lb ed="X" n="0456c11"/>　　　　水盛禪師傳</head>
    <p><anchor n="X.77.1524.0456c12"/><lb ed="X" n="0456c12"/>水盛。字竺源。自號無住翁。饒之樂平范氏子。十七依
        <lb ed="X" n="0456c13"/>羅山院甞公。甞使從儒者學。而師每習禪定。且針指
        <lb ed="X" n="0456c14"/>出血。書金剛經。甞呵之。師云。學儒可敵生死耶。從度
        <lb ed="X" n="0456c15"/>走。謁月庭忠公於蔣山。端坐一室。以三百六十骨節。
        <lb ed="X" n="0456c16"/>八萬四千毫竅。及山河大地。咸攝入一念。始覺變易。
        <lb ed="X" n="0456c17"/>繼凝定。雙瞳與合為一。汙從眥流。亦不知所楚。後三
        <lb ed="X" n="0456c18"/>四日。見色聞聲。漸搖撼不動。遂發願云。吾此生不能
        <lb ed="X" n="0456c19"/>作佛。當入無間地獄也。傍觀者。為之吐舌。俄過匡廬。
        <lb ed="X" n="0456c20"/>止東林。復奮云。今夕必就蒲茵上死爾。即正襟趺坐。
        <lb ed="X" n="0456c21"/>加精進力。夜參。半至極切孤危之際。捐命一躍不覺。
        <lb ed="X" n="0456c22"/>如出荊棘之叢。所履之地忽爾平沉。而秋空素月。連
        <lb ed="X" n="0456c23"/>娟獨炤。返觀自身。湛湛澄澄。唯一念不忘耳。洎歸羅
        <lb ed="X" n="0456c24"/>山。方全體頓現。偶閱妙喜明心見性。非桑門事之辭。
        <lb ed="X" n="0457a01"/>又復致疑。越五載。會孤舟濟公於蔣山。有所言不契。
        <lb ed="X" n="0457a02"/>復往無為。見無能教公。舉濟言質之。無能云。為汝不
        <lb ed="X" n="0457a03"/>解故也。師忽大省。盡脫去玄妙知解。歷觀從前所悟。
        <lb ed="X" n="0457a04"/>皆夢中爾。無能。撫其背而記之云。爾後當大弘吾宗
        <lb ed="X" n="0457a05"/>也。師辭去。東游四明天童。已而歸息浮梁。既隱于南
        <lb ed="X" n="0457a06"/>巢。巢民柳氏。割山地建蘭若。以棲師。地當五峯之下。
        <lb ed="X" n="0457a07"/>舊有龍潭五所。聞師至。悉乘風雷徙去。天曆己巳。遣
        <lb ed="X" n="0457a08"/>官以聘起師。主西湖之妙果。師弘闡宗旨。震撼四方。
        <lb ed="X" n="0457a09"/>學徒一集。至有不遠萬里而來者。時已行役僧之令。
        <lb ed="X" n="0457a10"/>師引退。返南巢故隱。而嚮慕者。愈眾。宗藩宣讓王。累
        <lb ed="X" n="0457a11"/>遣使者致師。師以老病固辭。淮西廉訪使斡公王倫
        <lb ed="X" n="0457a12"/>徒。監察御史常公道夫。尤極趍仰。集賢學士傅公立。
        <lb ed="X" n="0457a13"/>月灣先生吳公存。與師為世外交甚篤。月灣至有晚
        <lb ed="X" n="0457a14"/>始聞道之歎。師常矚學徒云。凡剃髮染衣。當洞諸佛
        <lb ed="X" n="0457a15"/>心宗。行解相應。以正悟之境。靈靈自炤。歲久月深。具
        <lb ed="X" n="0457a16"/>大無畏。如透水月華。萬浪千波。觸之不散。方不被生
        <lb ed="X" n="0457a17"/>死陰魔所惑。此師生平實證實悟者。故亦用是以誨
        <lb ed="X" n="0457a18"/>人也。師制行峻絕。有壁立萬仞之意。廣信祝蕃遠甞
        <lb ed="X" n="0457a19"/>云。番陽竺源。吳中斷崖。其人類孤峯懸崖。可仰望而
        <lb ed="X" n="0457a20"/>不可攀躋。人稱之為實錄。至正丁亥夏四月。召四眾
        <lb ed="X" n="0457a21"/>戒飭之。引紙膝上書偈。端坐而逝。將葬。是夜有光。如
        <lb ed="X" n="0457a22"/>匹練自天際下燭。交相通貫。未幾。散布五峯之頂。復
        <lb ed="X" n="0457a23"/>合於塔中。彌三夕乃止。巢之居民。凡數十里聚觀駭
        <lb ed="X" n="0457a24"/>異之。世壽七十有二。僧臘五十又三。</p>
</div>
