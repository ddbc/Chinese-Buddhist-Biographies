<?xml version='1.0' encoding='utf-8'?>
<div xmlns="http://www.tei-c.org/ns/1.0" xml:id="gsz0495c04nianChang">
    <head><lb ed="X" n="0495c04"/>　　　　念常傳(附覺岸)</head>
    <p><anchor n="X.77.1524.0495c05"/><lb ed="X" n="0495c05"/>念常。號梅屋。華亭黃氏子。母楊。夢僧龐眉雪髮。稱大
        <lb ed="X" n="0495c06"/>長老。託宿焉。因而娠。至元壬午三月十有二日誕。於
        <lb ed="X" n="0495c07"/>夜神光燭室。異香襲人。逾日不散。既長。喜焚香孤坐。
        <lb ed="X" n="0495c08"/>風骨秀異。年十二。懇求出家。父母鍾愛之。誘以世務。
        <lb ed="X" n="0495c09"/>終莫奪其志。遂舍之。元貞乙未。江淮總統所。授以文
        <lb ed="X" n="0495c10"/>憑。薙髮受具。遍游江浙大叢林。博究羣經。宿師碩德。
        <lb ed="X" n="0495c11"/>以禮為羅延之。皆撝謙弗就。至大戊申。佛智晦機和
        <lb ed="X" n="0495c12"/>尚。自江西百丈。遷杭之淨慈。師往參承。於言下有省。
        <lb ed="X" n="0495c13"/>俾掌記室。服勤七年。延祐乙卯。佛智遷徑山。師職後
        <lb ed="X" n="0495c14"/>版表率。明年。朝廷差官理治教門。承遴選住嘉興祥
        <lb ed="X" n="0495c15"/>符。至治癸亥。乘驛赴京。得以觀光三都之勝。覽燕金
        <lb ed="X" n="0495c16"/>遺墟。入五臺禮曼殊。出入金門。討論墳典。如司徒雲
        <lb ed="X" n="0495c17"/>麓洪公。別峰印公。自帝師以下。皆尊而愛之。自京而
        <lb ed="X" n="0495c18"/>回。主姑蘇萬壽法席。師精通內義。外博羣書。乃取佛
        <lb ed="X" n="0495c19"/>祖住世之本末。傳授之源流。及夫時君世主之所尊
        <lb ed="X" n="0495c20"/>尚。王臣將相之所護持。參異同。考訛正。運弘護之心。
        <lb ed="X" n="0495c21"/>秉至公之筆。緝而成書。謂之佛祖歷代通載。凡二十
        <lb ed="X" n="0495c22"/>有二卷。翰林道園虞公序其首。慨僧史無續而失傳。
        <lb ed="X" n="0495c23"/>譏志磐書事之無法。葢深有取於師言也。寶洲上人
        <lb ed="X" n="0495c24"/>謂。師此述。理明事實。出入經典。考五宗傳。殊有補於
        <lb ed="X" n="0496a01"/>名教。於是。即普覺文房。采摭內外典籍成編。題曰稽
        <lb ed="X" n="0496a02"/>古略。與師並行於世。詳略各得其宜也。</p><p>
        <lb ed="X" n="0496a03"/>寶洲。名覺岸。吳興吳氏子。從獨孤明禪師。落髮受具。
        <lb ed="X" n="0496a04"/>與師同參晦機。後開法於松江南禪。講楞嚴。至七徵
        <lb ed="X" n="0496a05"/>心。忽淨瓶水騰湧。注於懷。聽眾驚愕。師笑曰。此偶然
        <lb ed="X" n="0496a06"/>耳。</p>
</div>
